Hogyan lesz a PET palackból polárpulcsi?
Ma már a magyarok többsége is követendő szokásnak tartja a háztartásokban, irodákban keletkező hulladék válogatva gyűjtését, bár a Magyarországon jelenleg működő több mint 5000 gyűjtősziget a legfrissebb felmérés szerint még mindig kevés ahhoz, hogy mindenkinek „elég közel” legyen. Pedig egy kis kitérővel rengeteget tehetünk az egyre rosszabb állapotban lévő környezetünkért.
Kevesebb szemét, kevesebb energia, egészségesebb környezet
A szétválogatva gyűjtött hulladék újrahasznosítása során azokat az anyagokat, amelyeket egyébként eldobnánk, szennyezve ezzel a környezetet, nyersanyagként használjuk fel. Az újrahasznosítás, előkelőbb nevén a recycling, energia- és nyersanyagkímélő eljárás: egyrészt csökken a valóban szemét, azaz semmi másra nem használható hulladék mennyisége, másrészt a környezet terhelése is, mivel az újrahasznosítható anyagok révén kevesebb természetes nyersanyagra van szükségünk. 
Tudtad, hogy
naponta 70 dkg szilárd háztartási hulladékot termelünk fejenként (évi 250 kg/fő)?
ennek 50%-a szelektíven gyűjthető és újrahasznosítható?
és egyötöde biológiailag lebontható?
egy tonna újrapapírral 12 fát menthetünk meg a kivágástól?
a válogatva gyűjtött üvegek közel 100%-ban újrahasznosíthatók és ezáltal 10-20%-os energia megtakarítás is elérhető?
szelektíven gyűjtött műanyagból történő (műanyag)gyártáshoz heted annyi energiára van szükség?
27 db másfél literes PET palack szükséges 1 polár pulóver előállításához?
Dániában, Svédországban a hulladék 80-90%-át így dolgozzák fel?
Mi lesz a szelektíven gyűjtött hulladékból?
Sajnos még mindig sokan gondolják azt, hogy a konténereket elszállítás után összeöntik. Ez természetesen nem így történik. A válogatva gyűjtött anyagokból további válogatás és tisztítás után többnyire ugyanaz lesz, ami volt. Az újragyártott üvegből újra üvegpalackok és befőttesüvegek készülnek, a papírból karton, papírtörlő, vécépapír, gipszkarton, és az italos kartondobozokból újra kartondoboz, netán bútorlap. Az aprított üveget felhasználják üveggyapot készítésére vagy készülő új utakban. A legsokoldalúbban a műanyagok használhatók fel. Nemcsak PET palack formájában találkozhatunk újra a bedobált hulladékkal, hanem például DVD-tok, műanyag háztartási eszköz vagy polár pulóver képében.
 